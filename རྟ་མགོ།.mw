རྟ་མགོ་དེ་ ཐིམ་ཕུ་གི་ས་གནས་ཐག་རིང་ས་ཅིག་ཁར་བཞེངས་ཡོདཔ་དང་ ཁྲོམ་ཁ་ལས་ ཀི་ལོ་མི་ ཊར་ ༡༤ དེ་ཅིག་གི་ས་ཁར་ཡོདཔ་ཨིན། [[སྣུམ་འཁོར་གྱི་ལམ་ཁ་ལས་]] དུས་ཡུན་ སྐར་མ་ ༤༠ དེ་ཅིག་རྐང་ཐང་འགྱོ་དགོཔ་ཨིན།

[[File:TangoMonastery.jpg|350px|thumb|right|རྟ་མགོ།]]

རྟ་མགོ་ཟེར་མི་ མིང་དེ་ [[གནས་བདག་]] རྟའི་མགུ་ཏོག་བཟུམ་ཡོད་མི་ རྟ་མགྲིན་ལས་ རྟ་དྲངས་ཏེ་ སླབ་སླབ་ཨིནམ་དང་ ས་གནས་དེ་ འགོ་དང་པ་ དུས་རབ་ བརྒྱད་པའི་ནང་ གུ་རུ་རིན་པོ་ཆེ་མཆོག་གིས་ ངོས་འཛིན་གནང་གནངམ་ཨིན་མས། ༡༢༢༢ ལུ་ ཕ་ཇོ་འབྲུག་སྒོམ་ཞིག་པོ་ མདོ་སྡེ་ནང་ལུ་ ཆོས་གནང་བཞུགས་པའི་སྐབས་ རྟ་མགོ་ ་ཁ་ཐུག་ལས་ རྟ་གི་སྐད་གཅིག་གོ་སྟེ་ ས་གནས་དེ་ཁར་ལྷོདཔ་ད་ ས་གནས་དེའི་གནས་བདག་ [[རྟ་མགྲིན་གྱིས་]] ཕ་ཇོ་ལུ་ ས་གནས་དེ་ཁར་ སྒྲུབ་ཁང་གཅིག་བཞེངས་ཞིནམ་ལས་ མཁའ་འགྲོ་ བསོད་ནམས་དཔལ་སྒྲོན་གསང་ཡུམ་སྦེ་བཞེས་ཏེ་ འབྲུག་ལུ་ འབྲུག་པ་བཀའ་རྒྱུད་པའི་ཆོས་ལུགས་ དར་ཁྱབ་མཛད་ནིའི་ ལུང་བསྟན་གནང་ནུག།

ཤུལ་ལས་ས་གནས་དེ་ཁར་ བླམ་འབྲུག་པ་ཀུན་ལེགས་དང་ ཁོ་གི་སྲས་ བླམ་ ངག་དབང་ བསྟན་འཛིན་ དེ་ལས་ མི་ཕམ་ཚེ་དབང་བསྟན་འཛིན་ [[དང་ཞབས་དྲུང་ངག་དབང་རྣམ་རྒྱལ་ལ་སོགས་པའི་]] གལ་གནད་ཅན་གྱི་སྐྱེས་བུ་ ལེ་ཤ་ཅིག་གིས ཞབས་ཀྱིས་བཅགས་གནང་ནུག། ཞབས་དྲུང་ ངག་དབང་རྣམ་རྒྱལ་མཆོག་གིས་ ས་གནས་དེ་ཁར་ སྒོམ་གནང་སྟེ་ ངག་བཅུ་དྲུག་མ་ཡང་བརྩམས་གནང་ཡོདཔ་དང་ ཡབ་ [[བསྟན་པའི་ཉི་མ་གི་]] སྐུ་གདུང་ཡང་ གནས་བདག་ རྟ་མགྲིན་གྱི་ བྲག་ཕུག་ནང་ བཙུགས་གནང་ནུག།

ད་ལྟོ་ཡོད་པའི་ ལྷ་ཁང་དེ་ ༡༦༨༩ ལུ་ རྒྱལ་སྲས་ བསྟན་འཛིན་རབ་རྒྱས་ དགུང་ལོ་ ༥༡ བཞེས་པའི་སྐབས་ བཞེངས་ཡོདཔ་དང་ ཐོག་གསུམ་སྦེ་མི་ལྷ་ཁང་དེ་ གཡུས་ཁའི་མི་ཚུ་གི་གྲོགས་རམ་འབད་དེ་ ཟླཝ་ གཉིས་ཀྱི་ནང་འཁོད་ལུ་བཞེངས་གནང་ནུག། རྒྱལ་སྲས་ བསྟན་འཛིན་རབ་རྒྱས་མཆོག་ ཡབ་ཚེ་དབང་བསྟན་འཛིན་དང་ ལྕང་སྒང་ཁ་བླམ་གྱི་སྲམོ་ དམ་ཆོས་བསྟན་འཛིན་གཉིས་ཀྱི་སྲས་ལུ་ [[སྐུ་ཁྲུངས་ཡོདཔ་དང་]] ཤུལ་ལས་ཞབས་དྲུང་མཆོག་གིས་ དགེ་སློང་ནང་བཙུགས་གནང་ནུག། རྒྱལ་སྲས་མཆོག་ ཞབས་དྲུང་ ངག་དབང་རྣམ་རྒྱལ་གྱི་ རྗེས་ཤུལ་བཟུང་ནིའི་དོན་ལུ་ ཆོས་སྲིད་དང་རྒྱལ་སྲིད་གཉིས་ཆ་རའི་ ཤེས་ཡོན་སྦྱངས་ཡོདཔ་ལས་ མཚན་ རྒྱལ་སྲས་ཟེར་ཐོབ་ནུག། ༡༦༥༠ ལུ་ ཁོ་ལུ་ རྒྱལ་ཚབ་ཟེར་སླབ་སྲོལ་ཡོདཔ་དང་ ཤུལ་ལས་ ༡༦༧༢ ཁྲི་རིན་པོ་ཆེ་ཟེར་སླབ་སྲོལ་བྱུངས་ནུག། རྒྱལ་སྲས་ བསྟན་འཛིན་རབ་རྒྱས་མཆོག་ ༡༦༨༠ ལུ་ སྡེ་སྲིད་བཞི་པ་སྦེ་ ཁྲི་མངའ་གསོལ་ཡོདཔ་དང་ ༡༦༩༦ ལུ་ དགུང་ལོ་ ༥༩ བཞེས་པའི་སྐབས་ ཞིང་ཕེབས་ཡོདཔ་ཨིན་མས། རྒྱལ་སྲས་ཞིང་ཕེབས་པའི་སྐབས་ [[སྐུ་ཚུ་ཤུམས་ཡོད་པའི་]] ལོ་རྒྱུས་ཚུ་ཡང་ཡོདཔ་དང་ དེ་ཚུ་ ད་ལྟོ་བར་ན་ཡང་ སྡེབས་རིས་ཚུ་གུ་ མཐོང་ཚུགསཔ་ཨིན། རྟ་མགོ་ལུ་ རྒྱལ་སྲས་ བསྟན་འཛིན་རབ་རྒྱས་ཀྱི་སྐུ་གདུང་ཡོད་པའི་ སྐུ་གདུང་མཆོད་རྟེན་གཅིག་ཡང་ཡོདཔ་ཨིན།

རྟ་མགོ་ལུ་ཡོད་པའི་ ཙན་དན་ཤིང་ཚུ་ ཕ་ཇོ་འབྲུག་སྒོམ་ཞིག་པོའི་ ཕྱག་འཁར་ཨིནམ་སྦེ་ བཤདཔ་ཨིནམ་དང་ ཙན་དན་ཤིང་གི་རྩ་བར་ཡོད་པའི་ [[མཆོད་རྟེན་དེ་]] མཁའ་འགྲོ་ བསོད་ནམས་དཔལ་སྒྲོན་སངས་རྒྱས་ས་ ཨིནམ་དང་ མཆོད་རྟེན་དེ་ མོ་གི་རྒྱུ་ཅ་ལ་ཚུ་བཞག་ནིའི་དོན་ལུ་ བཞེངས་ཡོདཔ་ཨིན་མས། ཕ་ཇོ་འབྲུག་སྒོམ་ཞིག་པོ་གིས་ སྒོམ་གནང་བའི་ཤུལ་ལུ་ རྟ་མགྲིན་གནས་ཟེར་མི་ ལྷ་ཁང་ཆུང་ཀུ་གཅིག་ཡང་བཞེངས་གནང་ནུག།

༡༩༦༦ ལུ་ འབྲུག་གི་ [[རྗེ་མཁན་པོ་]] ཁྲི་རབས་ ༦༤ པ་ འཇམ་དབྱངས་ ཡེ་ཤེས་ སེང་གེ་ དང་ ཨ་ཞེས་ ཕུན་ཚོགས་ཆོས་སྒྲོན་གཉིས་ཀྱིས་ བླམ་ བསྟན་འཛིན་དོན་སྒྲུབ་དེ་ རྟ་མགོ་བླམ་སྦེ་བཀལ་གནང་ནུག། ཤུལ་ལས་ རྒྱལ་ཡུམ་ ཨ་ཞེ་ཕུན་ཚོགས་ཆོས་སྒྲོན་གྱིས་ གདན་འདྲེན་ཞུཝ་བཞིན་དུ་ དུས་འཇོམས་རིན་པོ་ཆེ་མཆོག་གིས་ ས་གནས་དེ་ཁར་ ཞབས་ཀྱིས་བཅགས་གནང་ཡོདཔ་དང་ རྗེ་མཁན་པོ་ ཁྲི་རབས་ ༦༩ པ་ དགེ་བཤེས་ དགེ་འདུན་ རིན་ཆེན་མཆོག་གིས་ ལོ་ ༡༢ དེ་ཅིག་གི་རིང་ལུ་བཤད་གྲྭ་དེའི་དབུ་འཛིན་མཛད་དེ་ རྒྱལ་ཡུམ་ ཕུན་ཚོགས་ཆོས་སྒྲོན་ལས་ མ་དངུལ་གྲོགས་རམ་ཞུ་སྟེ་ དབུ་རྩེ་ ཉམས་བཅོས་མཛད་དེ་ མཁན་རྩེ་ རིན་པོ་ཆེ་མཆོག་གིས་ རབ་གནས་མཛད་གནང་ནུག། ༡༩༧༧ ལུ་ རྒྱལ་ཡུམ་ ཨ་ཞེ་ བསྐལ་བཟང་ཆོས་སྒྲོན་མཆོག་གིས་ [[ལྷ་ཁང་དེ་]] ཉམས་བཅོས་མཛད་གནང་ཡོདཔ་དང་ ༡༩༨༦ ལུ་ མི་དབང་འབྲུག་རྒྱལ་བཞི་པ་ འཇིགས་མེད་སེང་གེ་དབང་ཕྱུག་མཆོག་གི་བཀའ་རྒྱལ་ལྟར་དུ་ ལྷ་ཁང་ཉམས་བཅོས་འབད་ནིའི་ལས་འགུལ་འགོ་བཙུགས་ཏེ་ ལོ་དེ་ནང་རང་ ནང་པའི་བཤད་གྲྭ་ བཙུགས་གནང་ཞིནམ་ལས་ ༡༩༩༦ ལུ་ ལས་འགུལ་དེ་ མཐར་འཁྱོལཅན་གཅིག་སྦེ་ མཇུག་བསྡུ་གནང་ནུག།

དགོན་སྡེ་འདི་ནང་ [[སྤྲུལ་སྐུ་ལྷ་ཁང་དང་]] ལོངས་སྐུ་ལྷ་ཁང་ ཆོས་སྐུ་ལྷཁང་དང་ གུ་རུ་ལྷ་ཁང་ དེ་ལས་ རྣམ་སྲས་ལྷ་ཁང་དང་ དགོན་ཁང་བཅས་ ལྷ་ཁང་དྲུག་ཡོདཔ་ཨིན།

སྤྲུལ་སྐུ་ལྷ་ཁང་ནང་ལུ་ [[ནང་རྟེན་ངོ་མ་]] སངས་རྒྱས་ ཤཱཀྱ་མུ་ནི་ནང་ སངས་རྒྱས་མར་མེ་མཛད་ ཇོ་བོ་ བྱམས་པ་དང་ གཞན་ཡང་ (འཇམ་དབྱངས་དང་ ཕྱག་རྡོར་ སྤྱན་རས་གཟིགས་དང་ ནམ་ཁའི་སྙིང་པོ་) ལ་སོགས་པའི་ བྱང་སེམས་ཉེ་བའི་སྲས་ཆེན་བརྒྱད་ཡོདཔ་ཨིན།

དགོན་ཁང་ནང་ལུ་ [[དཔལ་ཡེ་ཤེས་དགོན་པོ་]] ཕྱག་ལུ་ ཐོད་པ་བརྣམས་སྟེ་ཡོདཔ་དང་ ཐོད་པ་དེ་ བོད་ཀྱི་རྒྱལཔོ་ ཁྲི་སྲོང་ལྡེ་བཙན་གྱི་་ཐོད་པ་ཨིནམ་སྦེ་བཤདཔ་ཨིན་མས།

ལོངས་སྐུ་ ལྷ་ཁང་ནང་ལུ་ [[སྤྱན་རས་གཟིགས་ཀྱི་སྐུ་ཡོདཔ་དང་]] སྐུ་དེ་ ནེ་པཱལ་གྱི་ རྒྱུ་རྩལ་མཁནམ་ པེན་རྩ་བདེ་བ་གིས་ བཞེངས་གནང་གནངམ་ཨིན་མས།

ཆོས་སྐུ་ ལྷ་ཁང་ནང་ལུ་ ཞབས་དྲུང་ངག་དབང་རྣམ་རྒྱལ་དང་ རྒྱས་སྲས་ བསྟན་འཛིན་རབ་རྒྱས་གཉིས་ཀྱི་ རྒྱབ་སྐྱོར་མཛད་ཐོག་ལས་ པེན་རྩ་བདེ་བ་གིས་བཞེངས་གནང་མི་ ཚེ་དཔག་མེད་ཀྱི་སྐུ་ཡོདཔ་ཨིན་མས།

གུ་རུ་ ལྷ་ཁང་ནང་ལུ་ ནང་རྟེན་ངོ་མ་ གུ་རུ་ [[པད་མ་སམ་བྷ་ཝ་དང་]] གུ་རུ་མཚན་བརྒྱད་ཡོདཔ་ཨིན།

རྣམ་སྲས་ལྷ་ཁང་ནང་ལུ་ རྣམ་ཐོས་སྲས་ཀྱི་སྐུ་འདྲ་ཡོདཔ་ཨིན།

རྒྱལ་སྲས་ བསྟན་འཛིན་རབ་རྒྱས་ཀྱི་བཞུགས་ཁང་ནང་ལུ་ [[གུ་རུའི་སྐུ་འདྲ་དེ་]] ཚེ་དཔག་མེད་དང་ རྡོ་རྗེ་འཆང་ ཏི་ལོ་པ་དང་ནཱ་རོ་པ་ མར་པ་དང་ སྒམ་པོ་པ་ གླིང་རལ་པ་དང་ སེང་གེ་ཚེེ་ཆེན་དགུ་ རིགས་གསུམ་རྣམ་སྤྲུལ་དང་ རྒྱལ་དབང་རྗེ་ དེ་ལས་ ངག་དབང་ཆོས་རྒྱལ་དང་ ཆོས་སྐྱིད་གྲགས་པ་ བསྟན་པ་རྒྱལ་མཚན་དང་ ངག་གི་དབང་ཕྱུག་ ཀུན་མཁྱེན་ པདྨ་དཀར་པོ་དང་ མི་ཕམ་ཆོས་རྒྱལ་ དེ་ལས་ བསྟན་པའི་ཉི་མ་དང་ [[ཞབས་དྲུང་ངག་དབང་རྣམ་རྒྱལ་]] བླམ་འབྲུག་པ་ཀུན་ལེགས་དང་ ངག་དབང་བསྟན་འཛིན་ རྒྱལ་སྲས་བསྟན་འཛིན་ [[རབ་རྒྱས་ལ་སོགས་པའི་བྱང་ཆུབ་སེམས་དཔའ་ཚུ་གིས་]] མཐའ་བསྐོར་ཏེ་ ཡོདཔ་ཨིན། གཞན་ཡང་ ཚངས་པ་རྒྱ་རེ་ དང་ དྲུང་དམ་ཆོས་ མཁས་ཆེན་ བསོད་ནམས་འོད་ཟེར་དང་ རྡོ་རྗེ་ཕག་མོ་ མཁྱེན་ཆེན་བྱང་ཆུབ་སེམསདཔའ་དང་ དྲག་པོ་མ་ཆེན་ གྲུབ་ཐོབ་ ཤ་ཝ་རི་པ་ དང་ རྡོ་རྗེ་རབ་རྒྱས་ སྦྱིན་པ་རྒྱལ་མཚན་དང་ ཕ་ཇོ་འབྲུག་སྒོམ་ཞིག་པོ་ སྤྱན་རསག་ཟིགས་དང་ སྒྲོལ་དཀར་ [[སྒྲོལ་སྔོན་]] དང་ འབྲུག་པ་ཀུན་ལེགས་ གྲུབ་ཐོབ་ ངག་དབང་བསྟན་འཛིན་དང་ ཚེ་དབང་བསྟན་འཛིན་ ངག་དབང་ཆོས་རྒྱལ་དང་ རྡོ་རྗེ་སེམས་དཔའ་ འཇམ་དཔལ་དམར་གསེར་དང་ ཕྱག་ན་རྡོ་རྗེ་ སློབ་དཔོན་ཀླུ་སྒྲུབ་ དང་ ཇོ་བོ་བྱམས་པ་ སྒྲུབ་ཆེན་ ཤཱཀྱ་ཕེལ་ དེ་ལས་ ཀུན་སྤངས་སྒྱུ་མའི་མགར་མཁྱེན་དང་ རྗེ་རིན་པོ་ཆེ་ ་ ངག་དབང་བསྟན་འཛིན་རབ་རྒྱས་དང་ ནོར་རྒྱུན་མ་ཚུ་ཡོདཔ་ཨིན།

རྟ་མགོ་ལུ་ དུས་ཆེན་གཙོ་བོ་ ༡༩༦༧ ལུ་ [[གཞི་བཙུགས་འབད་ཡོདཔ་པའི་]] དབྱར་གནས་དེ་ ཨིནམ་དང་ དེ་ཡང་ རང་ཟླ་དྲུག་པའི་ ཚེས་ ༡༥ ལས་ རང་ཟླ་བདུན་པའི་ གནམ་སྒང་ཚུན་ཚོད་གནང་སྲོལ་ཡོདཔ་ཨིན།







* [[ཐིམ་ཕུུུུ]]






[[Category:ཐིམ་ཕུ]]
[[Category:རྫོང]]
