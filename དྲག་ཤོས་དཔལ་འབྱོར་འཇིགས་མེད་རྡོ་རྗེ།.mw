<big>༉ ཡོངས་གྲགས་ལུ་དྲགོས་བེན་ཇི་ཟེར་མི་ དྲག་ཤོས་དཔལ་འབྱོར་འཇིགས་མེད་རྡོ་རྗེ་འདི་ སྤྱི་ལོ་ ༡༩༤༣ སྤྱི་ཟླ་ ༨ པའི་སྤྱི་ཚེས་ ༢༤ ལུ་ ཡབ་བློན་ཆེན་འཇིགས་མེད་དཔལ་ལྡན་རྡོ་རྗེ་དང་ ཡུམ་ཨ་ཞེ་ཚེ་རིང་དབྱངས་འཛོམས་གཉིས་ཀྱི་སྲས་ལུ་སྐུ་འཁྲུངས་ནུག། དྲག་ཤོས་མཆོག་ ཕྱི་རྒྱལ་ཀེ་ན་ཌ་ལུ་སྦེ་ཕྱག་དཔེ་གཟིགས་ཡོདཔ་དང་ འབྲུག་རྒྱལ་ཁབ་ནང་ཁྱད་དུ་འཕགས་པའི་ཕྱག་ལཱ་ལེ་ཤ་ར་མཛད་དེ་ཡོདཔ་ཨིན། དྲག་ཤོས་མཆོག་ འབྲུག་རྒྱལ་ཁབ་ནང་ རང་བཞིན་གནས་སྟངས་སྲུང་སྐྱོབ་ཀྱི་དོན་ལུ་ ཕྱག་ལཱ་གནང་མི་འགོ་དང་པ་ཨིནམ་དང་ འདི་ཡང་ཁོ་གིས་ སྤྱི་ལོ་ ༡༩༨༧ ལུ་ རྒྱལ་འཛིན་རང་བཞིན་སྲུང་སྐྱོབ་ཚོགས་སྡེ་ཟེར་མི་གཞུང་མིན་ལས་སྡེ་དང་པ་ རྒྱལ་ཁབ་ཀྱི་རང་བཞིན་གནས་སྟངས་སྲུང་སྐྱོབ་ཀྱི་དོན་ལུ་དང་གནད་དོན་གཙོ་བོ་ཅིག་ འབྲུག་རྒྱལ་ཁབ་ཀྱི་བྱ་ཁྲུང་ཁྲུང་དཀར་མོའི་གྱངས་ཁ་ཉེན་སྲུང་འབད་ཐབས་ཀྱི་དོན་ལུ་གཞི་བཙུགས་མཛད་གནང་ཡོདཔ་ཨིན།<br>
འདི་བཟུམ་སྦེ་དྲག་ཤོས་མཆོག་གིས་ རྒྱལ་ཡོངས་རང་བཞིན་གནས་སྟངས་སྲུང་སྐྱོབ་ཀྱི་ཐབས་རིག་ ཟིན་བྲིས་བཏབ་པའི་སྐབས་ལུ་ཡང་ གྲལ་གཏོགས་གནང་ཡོདཔ་དང་ རང་བཞིན་གནས་སྟངས་ལྷན་ཚོགས་ལ་སོགས་པའི་ འབྲུག་གི་རང་བཞིན་གནས་སྟངས་སྲུང་སྐྱོབ་དང་འབྲེལ་བའི་ ལས་སྡེ་ལེ་ཤ་ར་ལུ་ གྲོས་བསྟུན་པ་དང་ཁྱད་རིག་གི་མི་ངོམ་ཅིག་སྦེ་ཕྱག་ཞུ་ཡོདཔ་ཨིན། འདི་མ་ཚད་ འབྲུག་བྱ་རིགས་སྤྱི་ཚོགས་དང་ འབྲུག་སྐྱེ་ལྡན་གནས་སྟངས་ཚོགས་སྡེ་ཡང་གཞི་བཙུགས་མཛད་དེ་ འདི་གི་གཙོ་འཛིན་སྦེ་ཡང་ཕྱག་འདི་ཡོདཔ་ཨིན། དྲག་ཤོས་མཆོག་གིས་ ཕྱག་ལཱ་འདི་བཟུམ་མཛད་ཡོད་པའི་ངོ་སྦྱོར་ལུ་ འཇིགས་མེད་སེངྒེ་དབང་ཕྱུག་རང་བཞིན་གནས་སྟངས་སྲུང་སྐྱོབ་མཆོག་གྱུར་གྱི་གཟེངས་སྟོད་ ཐོབ་ཡོདཔ་དང་ སྤྱི་ལོ་ ༢༠༡༨ ལུ་ རྒྱལ་འཛིན་རང་བཞིན་སྲུང་སྐྱོབ་ཚོགས་སྡེ་གིས་ རང་བཞིན་གནས་སྟངས་སྲུང་སྐྱོབ་དག་ཤོས་ཀྱི་ མིང་རྟགས་ཡང་གནང་ཡོདཔ་ཨིན། <br>
གཞན་ཡང་དྲག་ཤོས་མཆོག་གིས་ སྤྱི་ལོ་ཉིས་སྟོང་དགུ་བརྒྱ་དྲུག་བཅུ་རེ་གྲངས་ལས་ གཞུང་གི་ཁྲིམས་དོན་གྱི་ཕྱག་ལཱ་ཡང་མཛད་དེ་ཡོདཔ་ཨིན། འདི་ཡང་ སྤྱི་ལོ་ ༡༩༦༩ ལས་ ༡༩༧༢ ཚུན་ སྤ་རོ་རྫོང་ཁག་གི་ཁྲིམས་དཔོན་དང་ སྤྱི་ལོ་ ༡༩༧༢ ལས་ ༡༩༧༤ ཚུན་ ཆེ་མཐོ་ཁྲིམས་ཀྱི་འདུན་སའི་ཁྲིམས་དཔོན་སྦེ་ ཕྱག་ཞུ་ཡོདཔ་ཨིན། འདི་གི་ཤུལ་ལས་ སྤྱི་ལོ་ ༡༩༧༢ ལས་ ༡༩༨༧ ཚུན་ འབྲུག་གི་ ཁྲིམས་སྤྱི་བློན་པོ་དང་པ་དང་སྤྱི་ལོ་ ༡༩༨༨ ལས་ ༡༩༩༡ ཚུན་ མི་སྡེའི་ཞབས་ཏོག་གི་ལྷན་རྒྱས་འོག་མའི་ཕྱག་ལཱ་མཛད་ཡོདཔ་ཨིན། དེ་ལས་སྤྱི་ལོ་ ༡༩༩༤ ལས་ ༡༩༩༧ ཚུན་ རང་བཞིན་གནས་སྟངས་ལྷན་ཚོགས་ཀྱི་ ལྷན་རྒྱས་འོག་མའི་ཕྱག་ལཱ་མཛད་ཡོདཔ་ཨིན། <br>
དྲག་ཤོས་དཔལ་འབྱོར་རྡོ་རྗེ་མཆོག་ འབྲུག་རྒྱལ་བཞི་པའི་སྐུ་མཆེད་ཅིག་ཡང་འབདཝ་ལས་ འབྲུག་རྒྱལ་བཞི་པ་མཆོག་ལུ་ གྲོས་བསྟུན་པའི་ཕྱག་ལཱ་མཛད་ཡོདཔ་དང་ འཛམ་གླིང་སྤྱི་ཚོགས་དང་ཡུ་རོ་པཱན་རྒྱལ་ས་ཚུ་ལུ་ འབྲུག་པའི་གཞུང་ཚབ་སྦེ་ཡང་ཕྱག་ཞུ་ནུག། དེ་ལས་ དྲག་ཤོས་མཆོག་ ཀེ་ན་ཌ་ལུ་བཞུགཔ་པའི་སྐབས་ དྲྭ་རིལ་གྱི་རྩེདམོ་བརྩེས་ཡོདཔ་ལས་ འབྲུག་རྒྱལ་ཁབ་ནང་དྲྭ་རིལ་རྩེདམོ་འགོ་དང་པ་འབག་མི་ཡང་ཨིན་པའི་མིང་གཏམ་ཡོདཔ་ཨིན།</big> 

=== ཁུངས་གཏུག། ===
Wikipedia contributors. (2021 ). Paljor Dorji. In Wikipedia, The Free Encyclopedia. Retrieved from https://en.wikipedia.org/wiki/Paljor_Dorji
